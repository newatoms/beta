<img src="https://camo.githubusercontent.com/af7cc910e47d97460deda925cd606e8f9d771317/68747470733a2f2f75706c6f61642e77696b696d656469612e6f72672f77696b6970656469612f636f6d6d6f6e732f7468756d622f332f33352f4a6f686e5f436f6e737461626c655f2d5f53746f726d795f5365612c5f4272696768746f6e5f2d5f476f6f676c655f4172745f50726f6a6563742e6a70672f3132383070782d4a6f686e5f436f6e737461626c655f2d5f53746f726d795f5365612c5f4272696768746f6e5f2d5f476f6f676c655f4172745f50726f6a6563742e6a7067" width=100% />
> You can't cross the sea merely by standing and staring at the water - [Rabindranath Tagore](https://nl.wikipedia.org/wiki/Rabindranath_Tagore)


# Wat kan de Nederlandse School beter doen?

Bij de Nederlandse School zijn we continu bezig met het zoeken naar manieren om docenten en scholen te inspireren en te stimuleren om te innoveren in het onderwijs. We zoeken daarvoor naar inspiratie uit allerlei verschillende hoeken om een frisse blik te kunnen bieden aan docenten en ze zo anders naar hun omgeving te laten kijken.

Maar ook wij hebben soms een frisse blik nodig.

## Wij vroegen om advies van deelnemende docenten 

Om ons te kunnen blijven ontwikkelen en anderen aan te moedigen ons hierbij te helpen, zijn wij in gesprek gegaan met docenten over wat wij beter kunnen doen. Hier onder het advies wat daaruit voort kwam.

### Laat de docenten meer van elkaar leren 

Verschillende niveaus tussen leerlingen in één klas kan zowel het leren bevorderen als het tegen gaan. Binnen de masteropleiding van de Nederlandse School zijn docenten de leerlingen en is het dus net zo belangrijk om op niveau, maar vooral ook op het verschil in ervaring te letten.

> “Sommige docenten geven net les, die staan nog te overleven in de klas en anderen staan er al 20 jaar en hadden [door de Nederlandse School] zin in weer eens een nieuwe drive en nieuwe ontmoetingen.”

*Wat is het nadeel hiervan?*

> “Ik merk dat je elkaar soms snel niet spreekt. Dat je dan de [te makkelijke] opdracht samen moet doen. Dit is een beetje jammer van mijn tijd.”

> “[Om dit op te lossen] kan je voor twee manieren kiezen. Je kan of niveaugroepen maken, of je kan er juist voor kiezen om dit niet te doen en de meer ervaren mensen de expert te laten zijn. Ik probeer dat [met mijn eigen leerlingen] af te wisselen.”

*Wat is het voordeel van de tweede optie?*

> “Ik heb ooit een collega geschiedenis horen zeggen: ...je moet altijd een soort gelijkwaardigheid in die expertpositie creëren. Je bent allemaal expert in iets. Ik kan wel die ervaren leraar zijn die al honderdduizend projecten en reizen georganiseerd heeft, maar tegelijkertijd komt mijn onervaren collega net van de universiteit en die kent weer allemaal nieuwe theorieën en inzichten. Dus daar zou je wel de gelijkheid, of in ieder geval de gelijkwaardigheid in de expertise moeten zoeken.”

Iedere docent heeft expertises, bepaalde skills waarin hij/zij uitblinkt. Door gelijkwaardigheid te creëren zorg je dat iedereen zich geaccepteerd voelt en iets te bieden heeft.

De Nederlandse School geeft aan dat docenten, scholen en organisatoren samen heel veel mensen kennen waardoor je de juiste mensen kan uitnodigen waarvan docenten veel kunnen leren.
  
> “Dit kan je ook veel meer inzetten in het ontwerpen van het lesmateriaal. Vandaag [heb ik] nog letterlijk in mijn 6e klas een collega een berichtje gestuurd: welke site was dat ook alweer waar al die handige dingen op stonden voor het eindexamen en ik kreeg gelijk antwoord.”

*Kan de Nederlandse school dit op een bepaalde manier stimuleren?*

> “De Nederlandse School is een ontmoeting, iedere keer weer met dezelfde docenten die dat programma volgen. Uit die ontmoetingen en gesprekken haal ik veel. Ze zijn inspirerend en je hoort wat mensen tegenkomen in hun werk en hoe zij die dingen oplossen. Dezelfde dingen waar ik tegenaan loop.”

Uit deze ontmoetingen kan volgens één van de deelnemers meer gehaald worden:

> “Ik heb al meerdere keren gepleit voor langere lunchpauzes, want daar gebeurt die informele uitwisseling en die is denk ik ook heel erg belangrijk. Er moet [dus] tijd zijn om die informele uitwisseling te kunnen hebben met elkaar.”



### Zorg dat er altijd goede faciliteiten zijn

WiFi is vaker een probleem als een grote groep mensen bij elkaar zitten en allemaal tegelijkertijd op het netwerk moeten. In Groningen ging het een keer mis.

*Kan dNS nog iets doen aan de verwachtingen die ze scheppen?*
 
> “Dat is een goeie vraag. Ze zouden bepaalde faciliteiten met bepaalde middelen kunnen verbeteren. Afgelopen weekend waren we bijvoorbeeld in Groningen, maar er was nauwelijks WiFi. Dat vind ik belachelijk. Uiteindelijk heb ik als brave deelnemer ’s avonds op de hotelkamer mijn huiswerk gedaan, maar dit levert eigenlijk heel veel stress op. Dan denk ik kijk, dat soort voorwaardes, als jij vraagt om devices mee te nemen—ik had mijn MacBook mee en mijn iPad—dan moet je zorgen dat iedereen probleemloos op WiFi kan. Het is wel een heel knullig voorbeeld maar dit vind ik wel een min.”

### Haal sprekers die uit het onderwijs komen

DNS nodigt veel sprekers uit die van buiten het onderwijs komen. Hierdoor krijgen docenten een andere kijk op educatie en krijgen een frisse blik voor bepaalde problemen waar ze tegenaan lopen. Toch heeft een deelnemer de wens om nu iets meer sprekers van binnen het onderwijs uit te nodigen.   

> “Wat ik nu wel mooi zou vinden is dat we als het ware ook wat meer mensen binnen het onderwijs erbij betrekken want wat er nu in ons hoofd gebeurt is dat we als het ware creatieve ideeën voor ons onderwijs krijgen. Misschien dat de Nederlandse school ervoor kan zorgen dat ze met wat meer mensen uit het onderwijs in contact komen, anders dan de mensen die we al kennen. Individueel krijg je die sprekers niet te pakken.”

### Communiceer meer over werknemers van de dNS

> “Het was wel jammer dat één van de stafleden van dNS een beetje geruisloos is vertrokken. Dat was vrij onduidelijk. Je bent zo erg met elkaar betrokken en dat vond ik niet heel erg recht doen aan deze persoon. Ik dacht, je gaat niet zomaar door de achterdeur weg.”

## De waarde van feedback

Als organisatie ken je de beredenatie achter elke gemaakte keuze. Hierdoor is het vaak lastig om vast te stellen wat wel en wat niet goed werkt. Daarnaast verandert de wereld continu en moeten sommige gemaakte keuzes geherevalueerd worden. Wij proberen dit regelmatig te doen, maar wij ervaren de situatie natuurlijk heel anders dan deelnemende docenten. Om goede keuzes te maken hebben wij feedback nodig.

Wij hopen met dit artikel te laten zien dat wij feedback zeer waarderen en graag een open communicatie willen behouden. Denk je dat iets beter kan? Spreek ons dan aan op één van de workshops of bel ons.

Afbeelding: John Constable - [Stormy Sea](https://commons.wikimedia.org/wiki/File:John_Constable_-_Stormy_Sea,_Brighton_-_Google_Art_Project.jpg)
