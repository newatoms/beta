<img src="https://i.imgur.com/ITzaEXA.jpg" width=100% />

"We hebben allemaal op school gezeten, maar de school van nu is echt heel anders dan de school van vroeger", Elise Bouwman (deelneemster dNS workshops).

# Docenten blijven in ontwikkeling

We leven in een tijd waarin alles steeds sneller verandert. De nieuwe generatie groeit als vanzelfsprekend op met die veranderingen, maar hoe zit het met de ontwikkeling van docenten? Krijgen zij hier handvaten voor aangereikt, of moeten zij dit zij dit vooral zelf uitzoeken?

Om dit uit te zoeken hebben we gesproken met Elise Bouwman, docente Frans en Gerdien Ort, docente Nederlands. Beide volgen masterclasses bij de Nederlandse School en zijn actief bezig met hun eigen ontwikkeling als docent.

### Geef les vanuit je enthousiasme

Volgens Gerdien is het schetsen van een kader waarbinnen de stof tot leven komt erg belangrijk(of: het allerbelangrijkste) voor de motivatie van leerlingen. "Als ik dan de enquêtes bekijk die ik heb afgenomen onder mijn leerlingen, zie ik juist dat mijn enthousiasme zo ontzettend motiverend is." “Het voorbereiden van de lessen heb ik snel losgelaten. Zodra je gaat voorbereiden in lesplannen zit je zo vast. Dan is er geen ruimte meer voor creativiteit en dat heb je juist zo nodig in een lesuur."

Elise laat haar enthousiasme zien door zich op twee leerdoelen te richten: "Ik wil hen liefde voor het vak bijbrengen en laten zien dat taal een middel is om mensen te ontmoeten." Zij heeft zelf nog als leerling ervaren hoe belangrijk deze doelen zijn voor de motivatie van de leerling. Ze vond Frans niks, totdat er een Frans meisje bij haar gezin kwam logeren tijdens een uitwisselingsproject. Door veel met haar te praten kwam ze erachter dat ze Frans eigenlijk een erg mooie taal vond.

Om het overbrengen van het enthousiasme vast te houden gedurende een langere periode is het belangrijk om zelf geïnspireerd te blijven. Elise en Gerdien doen dit beide door veel met (on)bekenden te praten én door de actualiteit in hun lessen te verwerken.

### Zorg dat je geïnspireerd blijft door anderen

Deelnemers van de Nederlandse School moesten recent iemand van buiten het onderwijs zoeken om inspiratie op te doen voor het innoveren van onderwijs. Zowel Elise als Gerdien hebben hierdoor veel meer contact met mensen die ze nog niet kenden gekregen. Deze ontwikkeling had een positief effect op zowel hun eigen ontwikkeling als op de kwaliteit van hun lessen. Gerdien: "Ik ben beter dan vroeger op de hoogte van de actualiteit... de Nederlandse school biedt daar een hele grote broedplaats voor." Zo heeft zij sindsdien samengewerkt met een journaliste van de Groene Amsterdammer en een kunstenaar. "Ik ben met een aantal om de tafel gaan zitten die vanuit eigen expertise zeiden .. dit zou ook zo mooi zijn als dat op school zou gebeuren, kan dat?"

Ook Elise merkt duidelijk dat haar kennis de laatste tijd is verrijkt: "...Ik merkte bijvoorbeeld opeens dat ik bij een diner met mensen uit andere vakgebieden veel beter snapte waar ze het over hebben." Deze gesprekken bieden een nieuwe kijk op wat educatie is, en wat het zou kunnen zijn: "...dat idee van het bastion doorbreken wat de school is... dat is wel erg blijven hangen bij mij vanuit de Nederlandse School".

Beide bespreken ook veel met andere docenten. Gerdien vraagt zelf regelmatig aan leerlingen welke docent zij te gek vinden en gaat dan naar die docent toe om te vragen wat hij/zij doet. Vaak is daarop de reactie dat ze maar eens mee moet lopen in een les. Elise beaamt het belang van leren van elkaar: "Een belangrijk onderdeel wat wij ... belangrijk vinden, is dat docenten veel meer met elkaar in contact komen en van elkaar leren. ... [Dat we] de ruimte krijgen om bij elkaar te kijken en daardoor geïnspireerd raken om zelf ook weer te veranderen."

### Baseer je lesstof op wat er in de wereld speelt

Een tip die beide docenten geven om geïnspireerd te blijven is om de lesstof te betrekken op wat jou op dat moment bezighoud. Zo behandelt Elise fragmenten van de Franse radio in de klas. In de lagere klassen ontleden ze waar de stof over gaat, terwijl er in de hogere klassen gediscussieerd wordt over de betekenis van het fragment in een grotere context. Hierdoor kan Elise doormiddel van discussies in de klas samen met de leerlingen tot nieuwe inzichten komen en geeft ze haar leerlingen meer mee dan "alleen" de Franse taal. "Ik heb leerlingen die in een tussenuur vragen, mag ik erbij komen zitten want ik heb een tussenuur en gaat u iets met het nieuws doen? Want ik ben benieuwd [wat er is] gebeurd in Frankrijk"

Ook Gerdien vindt het belangrijk om meer te bieden dan alleen de verplichte stof: "Ik weet wat ik moet bereiken, maar welke route we nemen dat gaat bij mij nog wel eens heel erg verschillend." Zij heeft, in overleg met de vakgroep, de standaard lesmethode——denk aan Malmberg Noordhoff——onlangs bij 5 vwo eruit gegooid. "[dat was] uitstekend bevallen, het is wel meer werk want je zal op zoek moeten gaan naar teksten."

Ook kunnen de gesprekken met anderen direct als stof in de les verwerkt worden. Elise: "Ik vind het razend interessant om naar een avond te gaan over technische start-ups. Omdat dat voor mij weer een wereld ontsluit... die ik niet in me heb, maar die ik wel mee kan nemen in mijn lessen."

## Blijf in gesprek

Gesprekken met anderen beïnvloeden sterk hoe je de wereld ziet. Ze resulteren in nieuwe inzichten en geven een moment voor reflectie. Voor Gerdien en Elise is het de voornaamste manier om zich zowel op micro niveau——het kiezen van een onderwerp voor een les—— als op macro niveau——hoe kan het educatiesysteem verbeterd worden——te blijven ontwikkelen.

> Try to learn something about everything and everything about something. [Thomas Huxley](https://en.wikipedia.org/wiki/Thomas_Henry_Huxley)
