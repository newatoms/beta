<img src="https://i.imgur.com/ITzaEXA.jpg" width=100% />

> We hebben allemaal op school gezeten maar de school van nu is echt heel anders dan de school van vroeger. Elise Bouwman.

# Docenten blijven in ontwikkeling

We leven in een snel veranderende tijd. Hoe zorg je ervoor dat je leerlingen hierop voorbereid? Hoeveel is het behalen van een diploma waard als de behoeftes in een maatschappij zo snel veranderen?
Goede educatie zorgt ervoor dat de nieuwe generatie deze verandering aan kan. Maar hoe zit het met de docenten? Een groot gedeelte van de kennisoverdracht wordt direct door docenten gedaan, zonder dat deze directe handvaten krijgen om zichzelf te ontwikkelen.

Hoe zorgen docenten ervoor dat zij zichzelf blijven ontwikkelen, zodat gemaakte lessen relevant voor de wereld waarin hun leerlingen leven blijven, en tegelijkertijd veel waarde hebben als deze leerlingen de school verlaten?

## Hoe blijven Gerdien en Elise zich ontwikkelen?

We hebben gesproken met Elise Bouwman, docente Frans en Gerdien Ort, docente Nederlands. Zij volgen masterclasses bij de Nederlandse School en zijn actief bezig met hun eigen ontwikkeling als docent.

### Geef les vanuit je enthousiasme

Door als docent enthousiast te zijn over jouw vak laat je zien dat jij de stof belangrijk vindt. Volgens Gerdien is het schetsen van een kader waarbinnen de stof tot leven komt erg belangrijk voor de motivatie van leerlingen. "Als ik dan de enquêtes bekijk die ik heb afgenomen onder mijn leerlingen, zie ik juist dat mijn enthousiasme zo ontzettend motiverend is."

Volgens Gerdien is één manier om dit enthousiasme over te laten komen door de les niet teveel voor te bereiden. "Zodra je gaat voorbereiden in lesplannen zit je zo vast. Dan is er geen ruimte meer voor creativiteit en dat heb je juist zo nodig in een lesuur."

Elise ziet haalt haar enthousiastme uit twee aspecten: "liefde voor het vak bijbrengen [en] laten zien dat taal een middel is om mensen te ontmoeten."



Om het overbrengen van het enthousiasme vast te houden gedurende een langere periode is het belangrijk om zelf geïnspireerd te blijven. Elise en Gerdien doen dit beide door veel met (on)bekenden te praten en de actualiteit in hun lessen te verwerken.

### Zorg dat je geïnspireerd blijft door anderen

Alle deelnemers van de Nederlandse School hebben de opdracht gekregen om iemand van buiten het onderwijs te zoeken om inspiratie op te doen voor het implementeren van een vernieuwing in het onderwijs. Zowel Elise als Gerdien hebben hierdoor veel meer contact met onbekenden gehad en vinden dat waardevol voor zowel hun eigen ontwikkeling als voor de kwaliteit van hun lessen.

Gerdien heeft sinds haar deelname aan de Nederlandse School samengewerkt met onder andere een journaliste van de Groene Amsterdammer en een kunstenaar. Daarnaast heeft ze ouders en oud leerlingen ingeschakeld om feedback te krijgen.

Ook Elise merkt duidelijk dat haar blik de laatste tijd is verrijkt: "...dat ik opeens bij een diner met mensen uit andere vakgebieden veel beter snap waar ze het over hebben." Deze gesprekken bieden ook een nieuwe kijk op wat educatie is en wat het zou kunnen zijn: "...dat idee van het bastion doorbreken wat de school is... dat is wel erg blijven hangen bij mij vanuit de Nederlanse School".

Daarnaast bespreken beide docenten veel met andere docenten. Als Gerdien van leerlingen hoort dat zij een docent te gek vinden gaat ze gelijk naar die docent toe om te vragen hoe hij/zij dat doet. Gerdien's ervaring is dat een docent dan zegt dat ze meer dan welkom is om eens mee te lopen in een les. Elise beaamt: "Een belangrijk onderdeel wat wij ... belangrijk vinden, is dat docenten veel meer met elkaar in contact komen en van elkaar leren. ... [Dat we] de ruimte krijgen om bij elkaar te kijken en daardoor geïnspireerd raken om zelf ook weer te veranderen."


### Baseer je lesstof op wat er in de wereld speelt

Beide docenten vinden het belangrijk om hun lesstof op de actualiteit te betrekken. Zo behandelt Elise fragmenten van de Franse radio in de klas. In de lagere klassen ontleden ze waar de stof over gaat, terwijl er in de hogere klassen gediscussieerd wordt over de betekenis van het fragment in een grotere context. Door het nieuws als lesstof te gebruiken kan Elise doormiddel van discussies in de klas samen met de leerlingen tot nieuwe inzichten komen en geeft ze haar leerlingen dus meer mee dan "alleen" de Franse taal. Zo krijgt zij leerlingen zelfs zover dat ze in een tussenuur vragen of zij mee kunnen doen met een les: "Ik heb leerlingen die in een tussenuur vragen, mag ik erbij komen zitten want ik heb een tussenuur en gaat u iets met het nieuws doen? Want ik ben benieuwd [wat er is] gebeurd in Frankrijk"

Ook Gerdien vindt het belangrijk om meer te bieden dan alleen de verplichte stof: "Ik weet wat ik moet bereiken, maar welke route we nemen dat gaat bij mij nog wel eens heel erg verschillend."

Hoe belangrijk diversiteit in de stof van de les is heeft Elise zelf nog als leerling ervaren. Ze vond Frans niks, totdat er een Frans meisje bij haar gezin kwam logeren tijdens een uitwisselingsproject. Door veel te praten met dit meisje kwam ze erachter dat ze Frans eigenlijk een erg mooie taal vond. De taal leren kennen in verschillende contexten kan dus enorm inspirerend zijn voor een leerling.

Ook kunnen de gesprekken met anderen direct als stof in de les verwerkt worden. Elise: "Ik vind het razend interessant om naar een avond te gaan over technische start-ups. Omdat dat voor mij weer een wereld ontsluit... die ik niet in me heb, maar die ik wel mee kan nemen in mijn lessen"

## Blijf in gesprek

Als mens wordt je sterk beïnvloed door gesprekken met anderen. Door regelmatig nieuwe mensen te spreken krijg je nieuwe inzichten en krijg je de kans om te reflecteren hoe je over dingen denkt. Zo halen Elise en Gerdien dagelijks inspiratie uit het praten met zowel bekenden, leerlingen, mededocenten, familie en vrienden, als met onbekenden, kunstenaars, wetenschappers, journalisten. Op deze manier zorgen zij ervoor dat ze zich zowel op micro niveau (het kiezen van een onderwerp voor een les) als op macro niveau (hoe kan het educatiesysteem verbeterd worden) blijven ontwikkelen.

> Try to learn something about everything and everything about something. [Thomas Huxley](https://en.wikipedia.org/wiki/Thomas_Henry_Huxley)
